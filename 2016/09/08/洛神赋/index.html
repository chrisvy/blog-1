<!DOCTYPE html><html lang="zh-cn"><head><meta charset="utf-8"><meta name="X-UA-Compatible" content="IE=edge"><title> 洛神赋 · Jesse's life</title><meta name="description" content="洛神赋 - Jesse"><meta name="viewport" content="width=device-width,initial-scale=1"><link rel="short icon" href="http://ob3wg7deo.bkt.clouddn.com/batman_1.png"><link rel="stylesheet" href="/blog/css/apollo.css"><link rel="stylesheet" href="//cdn.bootcss.com/font-awesome/4.6.3/css/font-awesome.css"><link rel="search" type="application/opensearchdescription+xml" href="http://chenjiangsong.github.io/blog/atom.xml" title="Jesse's life"></head><body><div class="wrap"><header><a href="/blog/" class="logo-link"><img src="http://ob3wg7deo.bkt.clouddn.com/batman.png"></a><ul class="nav nav-list"><li class="nav-list-item"><a href="/blog/" target="_self" class="nav-list-link">HOME</a></li><li class="nav-list-item"><a href="/blog/archives/" target="_self" class="nav-list-link">ARCHIVES</a></li><li class="nav-list-item"><a href="/blog/tags/" target="_self" class="nav-list-link">TAGS</a></li><li class="nav-list-item"><a href="http://weibo.com/jesseccchen" target="_blank" class="nav-list-link">WEIBO</a></li><li class="nav-list-item"><a href="https://github.com/chenjiangsong" target="_blank" class="nav-list-link">GITHUB</a></li></ul></header><section class="container"><div class="post"><article class="post-block"><h1 class="post-title">洛神赋<span class="post-author">三国魏·曹植</span></h1><div class="post-info">2016年9月8日</div><div class="post-content"><p>黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰：</p><p>余从京域，言归东藩，背伊阙 ，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”</p><p>余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。</p><p>余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。</p><p>于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。 尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。</p><p>于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。</p><p>于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。</p></div></article></div></section><footer><div class="paginator"><a href="/blog/2016/09/08/js中的数组化/" class="prev">上一篇</a><a href="/blog/2016/09/08/滕王阁序/" class="next">下一篇</a></div><div id="disqus_thread"></div><script>var disqus_shortname="seansun",disqus_identifier="2016/09/08/洛神赋/",disqus_title="洛神赋",disqus_url="http://chenjiangsong.github.io/blog/2016/09/08/洛神赋/";!function(){var e=document.createElement("script");e.type="text/javascript",e.async=!0,e.src="//"+disqus_shortname+".disqus.com/embed.js",(document.getElementsByTagName("head")[0]||document.getElementsByTagName("body")[0]).appendChild(e)}()</script><script id="dsq-count-scr" src="//seansun.disqus.com/count.js" async></script><div class="copyright"><p>© 2015 - 2016 <a href="http://chenjiangsong.github.io/blog">Jesse</a>, I'm a coder for Bruce Wayne.</p></div></footer></div><script async src="//cdn.bootcss.com/mathjax/2.6.1/MathJax.js?config=TeX-MML-AM_CHTML"></script><script src="//cdn.bootcss.com/jquery/3.1.0/jquery.min.js"></script><script src="/blog/js/tag.js"></script><script>!function(e,t,a,n,c,o){e.GoogleAnalyticsObject=n,e[n]||(e[n]=function(){(e[n].q=e[n].q||[]).push(arguments)}),e[n].l=+new Date,c=t.createElement(a),o=t.getElementsByTagName(a)[0],c.src="//www.google-analytics.com/analytics.js",o.parentNode.insertBefore(c,o)}(window,document,"script","ga"),ga("create","UA-65933410-1","auto"),ga("send","pageview")</script></body></html>